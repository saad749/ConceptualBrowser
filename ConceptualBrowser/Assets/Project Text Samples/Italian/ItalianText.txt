Ma a chi interessa studiare l’italiano? Per noi italiani abituati a lamentarci e a sottovalutarci la domanda viene anche spontanea. Le cifre però raccontano di una lingua in ottima salute È la quarta più studiata al mondo (al primo posto c’è l’inglese, al secondo il francese, al terzo lo spagnolo) con un totale di 687mila studenti (senza contare scuole e corsi privati), un numero pari al totale degli iscritti al primo anno della scuola superiore in Italia. Ci sono 81 Istituti italiani di cultura su 89 che offrono 8165 corsi frequentati da 69.500 persone. Oppure i 406 comitati della Società Dante Alighieri con 266 centri di certificazione e 195.400 studenti. 
 
Le università con lettori di ruolo sono 176 che insegnano a 69.204 studenti e le cattedre con contributi del Ministero degli Affari Esteri sono 151 dove studiano in 25.500. Ci sono 134 scuole italiane all’estero per un totale di 31mila studenti mentre quasi altri 300mila seguono i corsi per gli italiani all’estero.  
 
L’italiano, insomma, è vivo, richiesto e imparato in tutto il mondo e oggi alla Ca’ Foscari di Venezia si tiene Fieritals, l’evento più importante a livello nazionale per l’insegnamento dell’italiano agli stranieri. Partecipano alcune tra le maggiori case editrici specializzate nella didattica dell’italiano a stranieri, il programma prevede mini-conferenze durante le quali vengono presentati dagli autori stessi manuali di lingua italiana per stranieri e saggi sulla formazione dei docenti. 
 
Nel programma un ruolo importante è affidato al digitale, una risorsa importante e apprezzata dagli utenti, sia per quanto riguarda audio e video, sia per altri contenuti aggiuntivi che riescano a soddisfare le esigenze di un pubblico variegato e a fornire aggiornamenti continui al testo cartaceo. Il web consente di mantenere vivo il dialogo con persone dislocate geograficamente e di facilitare l’accesso ai materiali da parte degli studenti. Da qualche mese è attiva la webTV della Casa editrice Loescher che conta circa 70 video dedicati all’italiano per stranieri. Da due anni è online, inoltre, un portale specifico per la materia che conta più di un milione di visite l’anno (46% dall’Italia, 6% dalla Spagna, 5% dalla Francia, 3% da Germania, Usa, Brasile e Regno Unito, 2% da Svizzera, Polonia e Austria), una media di 700 accessi al giorno e nell’ultimo anno ha visto aumentare del 60% gli accessi e del 62% le visualizzazioni di pagina. Nel solo mese di aprile, ad esempio, sono stati effettuati 26.000 download di una scheda didattica.
Nell’epicentro dell’inquinamento Maria Capodieci scuote la testa sconsolata: «Se non si alza un po’ di vento domani ci tocca uscire con la maschera antigas». All’infernale incrocio fra Tuscolana e via Palmiro Togliatti, la centralina che registra livelli record di polveri sottili non coglie di sorpresa residenti, pendolari, passanti.  
 
«Altro che picco, qui è come abitare in un casello autostradale, c’è traffico giorno e notte, pure durante le vacanze- allarga le braccia Salvatore Ferone, tabaccaio 69enne. Il settimo municipio è il più densamente abitato e siamo alla confluenza del massimo scorrimento tra chi abita ai Castelli, chi esce dal raccordo e chi raggiunge l’autostrada». Adesso contro la cappa di smog, il Campidoglio ricorre alla circolazione a targhe alterne: oggi si fermano le dispari, domani le pari. E, per la prima volta, il biglietto dei mezzi pubblici da 1,50 euro vale 24 ore, con più corse di bus e metro per gli spostamenti di romani e pellegrini dell’Anno Santo. 
Mentre l’agenzia dell’ambiente (Arpa) parla in microgrammi per metrocubo i cittadini traducono i dati in disagi. «Abito in centro e quando vengo nel quartiere Tuscolano per trovare mia suocera la situazione è sempre più degradata – spiega Fabrizio Guidi,53 anni, odontotecnico -. Non si vede mai una pattuglia e l’ingorgo è perenne, non solo nelle ore di punta».  
 
Davanti alla scuola Enzo Ferrari i cassonetti sono sommersi d’immondizia. Intorno palazzoni anni 60 di otto-dieci piani a perdita d’occhio, per chilometri, fino alla più centrale piazza Re Di Roma. Periferia sovraffollata, paesaggio urbano tra centri commerciali, capolinea di pullman, stazioni di servizio, capannoni dismessi. Senza pioggia a disperdere gli agenti inquinanti, l’aria è irrespirabile. «Per risparmiare al posto dei vigili hanno messo le telecamere e nessuno sblocca il traffico». protesta Franca Coppola, 49 anni, titolare di una pizzeria. «Al comune interessa intascare i soldi delle multe, non velocizzare la circolazione», rincara la dose Gloria Tonini, inquilina con vista sulla circonvallazione. Il Tuscolano ha gli stessi abitanti di Novara, il doppio di Cuneo e San Remo ma ieri per incontrare la polizia municipale bisognava arrivare fino alla basilica San Giovanni in Laterano.
«Siamo in uno degli snodi fondamentali del quadrante sud, ma il trasporto pubblico è al collasso e non esistono alternative all’auto», lamenta Simone Izzo, edicolante 31enne. Il superamento del Pm10 non sorprende Ugo Mauti, 66 anni, operatore della Croce Verde. «Ci abito dal 1970, qua arrivava il treno - racconta-. C’erano solo campi, ora sporcizia e smog». Le targhe alterne sono un «pannicello caldo», dice Claudia Giordani, perché «anche in questi due giorni un milione e mezzo di auto potranno scorrazzare a danno della nostra salute Ancora di più».
